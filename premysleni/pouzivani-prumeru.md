# Používání průměrů

V diskuzích je velmi populární srovnávání s počtem zraněných u autonehod. Problém této analogie je, že ignoruje existenci super přenašečů. Super přenašeč je člověk, který vylučuje mnohonásobně větší množství virů, takže dokáže nakazit velké množství lidí.

Pokud se v každém kraji pod plně obsazeným autem utrhne krajnice a auto se skutálí z kopce, tak se najednou objeví 52 zraněných lidí, kteří potřebují naléhavou zdravotní péči. Díky tomu, že jsou ty nehody rozprostřeny po celé ČR, tak z různých nemocnic může vyjet sanitka a každý zraněný se dostane do nemocnice, kde na něho bude čekat lékařský tym. Díky tomu, všichni dostanou včasnou a kvalitní zdravotní péči, takže budou mít velkou šanci, že se uzdraví. Pokud se skutálí ze svahu autobus s 52 lidmi, tak i když by měli srovnatelná zranění, tak dopadnou mnohem hůře. Sanitky budou muset přijet z větší dálky, stejně tak je povezou dále do volné nemocnice. Kvůli tomu, že lokální zdravotní systém bude zahlcen lidmi z autobusu, tak může dojít i ke zhoršení situace pro ostatní obyvatele poblíž místa nehody autobusu. Taky je lepší, když se autobus nabourá ve velkém městě než někde na horách.

Návštěva baru, koncert nebo sportovního utkání super přenašečem, tak spíše odpovídá nehodě autobusu se všemi nepříznivými důsledky.

Další problém je, že nám v takových situacích přestanou dobře fungovat průměry. U každého příspěvku ohledně průměrných platů jsou stovky komentářů s informací, že průměr nic neznamená, protože ho ovlivňují manažeři a politici, zatímco normální člověk má mnohem méně. Také je tam vždycky několikrát komentář, že když jsou dva lidi, jeden sní celé kuře a druhý nedostane nic, tak se mají v průměru dobře, protože každý z nich měl průměrně půl kuřete. S kapacitou nemocnic je to stejné jako s kuřaty. Pokud jsou dvě nemocnice, kde jedna je úplně prázdná a druhá úplně plná, tak je sice pravda, že průměrná obsazenost je 50%, ale neřekne nám to nic o tom, jestli se člověku dostane kvalitní zdravotní péče.  


Závěr 3: Je dobré počítat se specifiky dané nemoci. Průměrná čísla za celou republiku můžou být zavádějící. Lokální situace může být mnohem horší.  


