# Počítání se správnými čísly

**U různých jevů se jejich důsledek projeví za různou dobu. Pokud chci nad nějakým jevem přemýšlet, tak na to musím myslet.**

**Velice populární je dělení počtu nových pacientů v nemocnicích počtem nově detekovaných pro odhadnutí nebezpečnosti nemoci. Na první pohled to může vypadat, že to dává smysl, ale opak je pravdou. Se stejným uvažováním bychom zjistili, že velká část zdravotních doporučení je nesmyslná. Pokud bychom si přestali od zítřejšího rána čistit zuby, tak zítra odpoledne, ani pozítří nebudou plné čekárny lidí se zkaženými zuby. Buď si můžu myslet, že čištění zubů žádný efekt nemá, a že je to vyvolávané kartáčkovou a zubopastařskou lobby, nebo si uvědomím, že jsem dělil špatná čísla. Stejně tak, pokud by všichni dneska začali kouřit a jíst bůček, tak v ordinacích kardiochirurgů se to nijak neprojeví. Stejně tak, i kdyby všichni lidé přestali dneska s kouřením, tak zítra to taky nepůjde poznat.** 

**Výše uvedené dva příklady ze zdravotnictví mají jednu společnou vlastnost - trvá velmi dlouho, než se nevhodné chování nějak projeví. Takže rada - nečistěte si zuby a kuřte maximum cigaret, přece si nenecháte říkat, co máte dělat - je pro autora velmi bezpečná, protože se okamžitě neprojeví. A i kdyby se jí lidé řídili, tak zdravotnictví bude mít dost času se na vzniklou situaci připravit. Naopak rada - pijte savo, nebo vdechujte propan-butan a pak ho zapalte, abyste zabili viry - jsou nebezpečné nejen pro autora, ale povedou k okamžitému přetížení zdravotnictví, takže bude jasné, že nebyly dobré.**

**Extrémní příklad je zemědělství, kdy se na jaře v 1 den oseje pole, ale nic se z něho nesklidí - 0.2t zaseto, 0t sklizeno. Potom se několik měsíců nic neděje - 0t zaseto, 0t sklizeno. A potom v jeden den na podzim je zaseto 0t a sklizeny 4t. Podíl zaseto/sklizeno pro jednotlivé dny nemá žádný smysl. Číslo, které nás zajímá je 4t/0.2t - takže z 1 zasazeného semene vyrostlo 20 semen.**

### **Pozorování**

**Pokud má přechod mezi jednotlivými stavy prodlevu, musím ji co nejdříve zjistit, abych ji mohl zahrnout do svých odhadů. Pro COVID trvá okolo 10 dnů, než se člověk dostane do nemocnice a okolo 21 dnů, než nemoci podlehne. Pro zjištění nebezpečnosti musím dělit počet lidí v nemocnici počtem nemocných lidí před 10 dny.**  


