# Princip - Mýdlo vs Vakcína

Při sledování Popelky jsem si uvědomil, že se asi nezašpinila od popela během vybírání zrní z popela, ale nejspíše ho používala k čištění mastného nádobí nebo k výrobě mýdla, aby mohla prát. Potom mi to došlo. Skoro nikdo by nevěděl, co to Popelka dělá, protože jsme na mýdlo zvyklí z obchodu.

## Mýdlo

[Mýdlo](https://cs.wikipedia.org/wiki/M%C3%BDdlo) používáme všichni a ani nám nepřijde, že je to velmi sofistikovaná technologie. Pokud chcete vyrábět mýdlo jako Popelka, tak postup je následující:

1. Vyrobte [potaš](https://cs.wikipedia.org/wiki/Uhli%C4%8Ditan_draseln%C3%BD#Historick%C3%A9_postupy_z%C3%ADsk%C3%A1v%C3%A1n%C3%AD_pota%C5%A1e).
   1. Získejte popel ze spáleného dřeva. Buď dřevo palte jenom tak nebo použijte popel, který vznikne při jiných činnostech.
   2. Popel z dřeva nasypejte do kotle a zalijte ho vodou. 
   3. Odfiltrujte pevné části.
   4. Topte pod kotlem, aby se voda vyvařila. To, co zůstane na dně je potaš. 
   5. Z 1kg dřeva získáte 1g potaše.
2. Vyrobte násadu.
   1. Získejte masové odřezky/tuk, který se nedá nijak jinak zpracovat.
   2. Dejte je do kotle, zalijte vodou a přiveďte vodu k varu.
   3. Nahoře bude plavat tuk, ten sbírejte. To je násada.
   4. Pokud chcete vyrobit kvalitnější násadu, tak opakujte postup, jen v kroku 1 místo odřezků použijte násadu z 3.
3. Vyrobte mýdlo.
   1. Do kotle dejte násadu \(tuk\) z kroku 2.
   2. Přidejte potaš z kroku 1.
   3. Zahřívejte a míchejte několik hodin.
   4. Po zchladnutí máte mazlavé mýdlo, které se dá používat.

### Historie

Již staří Sumerové \(2600 př. n. l.\) vyráběli a používali mýdlo. Odtud se technologie výroby mýdla dostala přes Babylon, Mezopotámii, Egypt do Řecka a později do Říma. Ve 2. století n. l. římský lékař Galén upozornil na výhodý mýdla a začalo se používat k hygieně. Ve 14. století se výroba mýdla rošířila z Itálie a Francie dále do Evropy. V 15. století vznikl v Praze cech mydlářů. Mýdlo se hlavně používalo k praní.

Ještě na začátku 18. století bylo mýdlo považováno za škodlivé pro lidský organismus. To je 4300 roků od jeho vynálezu. Také je to 1000 roků od okamžiku, kdy se doporučovalo ho používat k hygieně. Pokud jste viděli Klub Rváčů \(Fight Club\), tak tam je přímo scéna, kdy [Tyler posype Jackovi ruku](https://www.youtube.com/watch?v=zvtUrjfnSnA) moderní náhradou potaše a ten mu do ní vypálí díru.

Používali byste něco, co vznikne smícháním tuku s látkou, co vám vypálí díru do ruky \(a získali jste ji z popela\) k mytí rukou? Mysleli byste si, že je to prospěsné pro Vaše zdraví?

## Vakcína

Když Evropané dorazili do Ameriky, tak s sebou přinesli Evropské nemoci, na které nebyl imunitní systém Indiánů zvyklý. V prvních 100 letech od objevení zemřelo na nemoci 90% populace. Velké morové epidemi v Evropě zabily 25% veškeré populace. Epidemie pravých neštovic, černého kašle, příušnic a dalších nemocí pravidelně zabíjely velké množství obyvatel.

Když v krátké době zemře velké množství lidí, tak i pokud jste měli štěstí, a přežili jste, tak váš život nebude snadný. Velké množství lidí, na kterých jste byli závislí - kupovali jste od nich jídlo/oblečení, opravovali vám věci, případně jste jim prodávali svoje výrobky - najednou bude chybět.

Pokud chcete, aby lidí umíralo méně, tak se spolu pokusíme vynalézt vakcínu. Abychom si to usnadnili, tak budeme trochu podvádět - seznámíme se se základy, takže nebudeme zkoušet věci, co ani nemůžou fungovat.

### Základy

1. Jak funguje buňka:
   1. Buňka má v jádru DNA.
   2. DNA je sbírka instrukcí, jak vyrábět různé součástky \(a tím pádem i celou buňku\).
   3. Buňka má na povrchu různé zásuvky \([receptory](https://cs.wikipedia.org/wiki/Receptor)\), aby dokázala přijímat užitečné věci z okolí.
   4. Pokud je potřeba něco vyrobit, tak se odpovidající instrukce [přepíše](https://cs.wikipedia.org/wiki/Transkripce_%28DNA%29) z DNA do RNA.
   5. Podle instrukcí zapsaných v RNA proběhne [výroba](https://cs.wikipedia.org/wiki/Translace_%28biologie%29) součástky.
2. Jak funguje koronavirus:
   1. [Vir](https://cs.wikipedia.org/wiki/Virus) je RNA obalená v tuku.
   2. RNA je sbírka instrukcí, jak vyrobit různé součástky \(a tím pádem i celý vir\).
   3. Vir je neživý, nemůže reagovat na okolí nebo se nějak rozhodovat.
   4. Vir má na povrchu zástrčky \([antigen](https://cs.wikipedia.org/wiki/Antigen)\).
   5. Pokud vir narazí do vhodné zásuvky, tak se v ní zachytí.
   6. Po připojení k buňce se uvolní RNA a ta se dostane do buňky.
   7. Buňka místo svých součástek začne vyrábět viry.
   8. Protože buňka nevyrábí svoje součástky ale viry, tak umře a viry se z ní uvolní.
   9. Spousta nových virů může napadnout spoustu nových buněk \(krok 5\).
3. Jak funguje imunita:
   1. Imunitní systém kontroluje všechny věci se zástrčkami.
   2. Imunitní systém ví, které zástrčky patří užitečným věcem \(pro buňky - 1.3\).
   3. Když imunitní systém narazí na neužitečnou zástrčku \(3.4\), tak se podívá, jestli ví, jak vyrábět miny \([protilátky](https://cs.wikipedia.org/wiki/Protil%C3%A1tka)\) s odpovídající zásuvkou.
   4. Pokud neví, tak se pokusí naučit, jak vyrábět miny s odpovídající zásuvkou. Toto trvá několik dní až týdnů.
   5. Jakmile ví, jak vyrábět miny s odpovídající zásuvkou, tak je začne vyrábět.
   6. Pokud se vir zachytí do zásuvky od miny, tak ho mina zničí.
   7. Poznámka: Kroky 3.1 až 3.6 umí jenom obratlovci a jedná se o adaptivní mechanismus. Všechny organismy mají také vrozený mechanismus, který dokáže rozponávat a ničit na základě hrubých rysů. Z úvodu víme, že vrozený mechanismus to nezachrání.
4. Jak funguje střetnutí s virem
   1. Vir se dostane do těla.
   2. Imunitní systém se snaží zjistit zástrčku od viru \(3.4\).
   3. Pokud vir narazí do více buňek \(2.5\) než do min \(3.6\), tak vyhraje vir. V opačném případě vyhraje organizmus.

### Jak zajistit, aby organismus vyhrál

Ze základů plyne, že pokud má mít člověk větší šanci na výhru při skutečném střetnutí s virem, tak je dobré, aby jeho imunitní systém znal zástrčky \(antigenty\). Díky tomu bude moci začít produkovat miny \(protilátky\) o několik dní dříve.

Když znáte základy, tak určitě máte několik nápadů, jak byste se mohli o něco takové pokusit.

Nejjednodušší nápad je nakazit daného člověka v okamžiku, kdy bude v dobré kondici a budete se moci o něho postarat. Pravé neštovice měly smrtnost 30% a také vedly k permanentnímu znetvoření. V Číně v 10. stol. \(někde se uvádí 2. stol. př. n. l.\), lidé vdechovali usušené nečtovičné strupy. V Turecku používali v 17. století přímo hnis. Tomu se říká variolizace. Během variolizace byl člověk nakažlivý \(není dobré pro pečující\), tak také měl několika procentní šanci, že zemře.

Variolizace je určité zlepšení, ale určitě máte i nějaký lepší nápad. Pokud vás napadlo, že byste mohli použít podobnou nemoc, která se vyskytuje u jiného zvířete, tak jste právě objevili první [vakcínu](https://cs.wikipedia.org/wiki/Vakc%C3%ADna), stejně jako Edward Jennera \(1796\), který naočkoval hnis z vřídků kravských neštovic Jamesi Philippsovi \(za 6 týdnů se uzdravil\) a následně ověřil, že se nenakazí pravými neštovicemi. Slovo vakcína je od latinského vacca, což znamená kráva.

Pokud chcete použít své znalosti z genetiky, tak váš další nápad může být, že se pokusíte RNA viru nějak náhodně pozměnit. Když budete mít štěstí, tak se poškodí instrukce, které vir potřebuje k šíření, ale instrukce na výrobu antigenu \(zástrčky\) zůstanou nezměnené. Pokud štěstí mít nebudete, tak vám vznikne stále funkční vir \(takže lidé onemocní\), nebo vir s poškozeným antigenem \(takže se jim nevytvoří imunita\). S pokrokem v technologiích získáte možnost lépe mířit, kde se ta změna stane. Pokud vás to napadlo, tak jste právě vymysleli atenuovanou \(oslabenou\) vakcínu, která se v současné době často používá. Nevýhoda tohoto postupu je, že po každé změne musíte vyzkoušet, jaká možnost nastala.

Ve 21. století již nemusíte "naslepo" měnit vir. Pokročilé technologie vám umožní rozpoznat antigen, také vám umožní získat instrukce potřebné k jeho výrobě, a následně tyto instrukce přímo vyrábět. Takovéto technologie vám pomůžou s následujícímí nápady:

### BioNTech/Pfizer a Moderna

Může vás napadnout, že buňce podstrčíte instrukce pro výrobu antigenu. Když se vám to povede, tak buňka na svém povrchu vyrobí antigeny typické pro virus. Díky tomu se je imunitní systém naučí rozpoznávat, aniž by přišel do kontaktu se samotným virem. Pokud vás to napadlo, tak jste vynalezli mRNA vakcínu \(1990\). Gratuluji. Instrukce jsou:

1. Vyrobte obal, o kterém si buňka bude myslet, že jsou uvnitř užitečné věcí, a který dokáže otevřít.
2. Do obalu se musí dát vložit instrukce \(mRNA\).
3. Buňka začne vyrábět součástky podle instrukcí ze 2.

V okamžiku, kdy se objeví nový virus, tak:

1. Vyrobte instrukce \(mRNA\) pro výrobu zásuvky \(antigenu\) - spike proteinu
2. Vyrobte obaly.
3. Instrukce dejte do obalů.
4. Dostaňte obaly do člověka.
5. Buňky přijmou obaly a otevřou je.
6. Buňky začnou vyrábět antigen podle návodu.
7. Buňkám se na povrchu objeví zásuvka \(antigen\) od SARS CoV-2 - spike protein.
8. Imunitní systém se naučí, jak antigen vypadá a tyto buňky s ním zničí.

### AstraZeneca \(oxfordská vakcína\)

Váš další nápad může být, že vezmete nějaký existující vir. Z jeho instrukcí \(RNA\) odstraníte nevhodné vlastnosti \(schopnost se nekontrolovaně šířit a podobně\) a naopak tam přidáte instrukce pro výrobu antigenu pro nový virus. Pokud vás to napadlo, tak jste vynalezli vektorové vakcíny. Postup je následující:

1. Vezmi [adenovirus](https://www.wikiskripta.eu/w/Adenoviry) - oxfordská vakcína používá šimpanzí adenovirus.
2. Přečti jeho RNA.
3. Zjisti, která část RNA je zodpovědná za jakou funkci.
4. Vyházej části, které nepotřebuješ.
5. Otestuj, že tento virus lidem neškodí.

V okamžiku, kdy se objeví nový virus, tak:

1. K instrukcím svého předpřipraveného viru přidej instrukce pro výrobu spike proteinu.
2. Vyrob viry.
3. Dostaň viry do člověka.
4. V těle člověka budou viry, které nejsou nebezpečné, ale mají antigen nového viru.
5. Imunitní systém se naučí, jak antigen vypadá a viry s ním zničí.

## Zpátky k mýdlu

Bez teorie je velmi těžké přijít na to, jak upravit postup, aby bylo mýdlo vhodné na citlivou pokožku, aby dělalo barvy zářivější a bílou bělejší. Náhodnými změnami se vám může podařit dosáhnout požadovaného efektu, stejně tak jaké zázračného čističe z [Císařova pekaře](https://www.youtube.com/watch?v=JC-VkFkKE8c).

### Jak funguje mýdlo

V mýdle jsou uhlíkaté řetězce, kde jeden konec se rád spojuje s tukem, zatímco druhý s vodou. Když se mýdlo dostane k tuku, tak se tukomilné konce spojí s tukem, a vodomilné konce čouhají ven. Když je tuk takto obalený, tak se dá snadno spláchnout vodou. Bakterie i viry mají také tukový obal, proto mýdlo pomáhá i s jejich odstraňováním.

### Jak zrychlit vývoj mýdla

Pro zrychlení vývoje mýdla je dobré jeho výrobu rozdělit do několika kroků. První najdeme a otestujeme látku, která je dobrá v obalování tuků. Takových látek najdeme několik s různými výhodami a nevýhodami.

V dalším kroku můžeme využít náš osvědčený základ a přidávat další látky, které upravují jeho použití pro mytí nádobí, praní prádla, osobní hygieny nebo průmyslového čištění.

Nikoho dnes při sledování reklamy na prací prášek, šampón nebo mýdlo nenapadne, že je to podezřele rychle vyvinute, protože vylepšit mýdlo trvalo stovky roků. Stejně tak nemáme obavy, že nám nové mýdlo nebo šampón způsobí zranění.

### Zpátky k vakcíně

Určitě jste si všimli, že všechny tři moderní vakcíny mají velmi dobrou vlastnost. Skládají se ze dvou částí. První je univerzální \(obal na RNA nebo upravený virus\), který můžeme vylepšovat a testovat samostatně.

Druhou částí jsou instrukce pro specifický antigen nového viru. Díky rozšíření [viru](../koronavirus/o-viru.md) SARS v roce 2002 a MERS v roce 2012 se vědělo, na kterou část viru se zaměřit - spike protein.

Takže když Čína zveřejnila 10. ledna 2010 RNA nového viru, tak už 11. ledna BioNTech navrhnul 10 různých kandidátů na vakcínu proti SARS CoV-2 a jeden z nich je nyní schválená a dostupný pod názvem Comirnaty.

## Závěr

Jestli nám nějaké technologie nahání strach nebo ji považujeme za neškodnou, závisí na našem způsobu, jak o ní přemýšlíme. Pokud budeme o mýdle přemýšlet jako o chemickém svinstvu rozpuštěném v tuku, tak dává smysl raději žít ve špíně. Pokud známe princip fungování mýdla, tak ho můžeme spokojeně používat. Pokud o něm nebudeme vědět nic, tak můžeme jenom slepě někomu věřit.

## Poznámky

### Poznámka 1

Instrukce pro přistání člověka na Marsu by vypadaly takto:

1. Vyrob kontejner, ze kterého lidi nevypadnou.
2. Do kontejneru dej lidi a vše k tomu, aby v něm přežili.
3. Zrychli kontejner tak, aby doletěl k Marsu.
4. Zpomal kontejner tak, aby přistál na Marsu.
5. Otevři kontejner.

I když postup na přistání na Marsu má jenom 5 kroků, kroky 1, 2 a 5 jsou jednoduché, tak vymyslet způsob, jak zrealizovat všech 5 dohromady není snadné. Úplně stejný postup platí také pří cestě do práce \(kontejner je autobus, tramvaj nebo auto\), stejně jako při cestě k planetě v jiné sluneční soustavě.

### Poznámka 2

Zpátky k Popelce. Pokud by Popelka sypala popel do kotle, tak by téměř nikdo nevěděl, jaký to má smysl. Na druhou stranu Popelka by nikdy nevybírala zrní z popela a ani by ji to nikdo nedal za úkol. Síto je starověká technologie, které byla vynalezena k separaci zrní od hlíny a k třídení zrní podle kvality. Takže Popelka by vzala jedno z mnoha sít, co na statku bylo, a za minutu by mohla jít na ples.

### Poznámka 3

Vakcínu od BioNTechu si můžete dokonce vyrobit doma!!! Postup je následující:

1. Stáhněte si RNA vakcíny - [https://mednet-communities.net/inn/db/media/docs/11889.doc](https://mednet-communities.net/inn/db/media/docs/11889.doc).
2. Kupte si tiskárnu - [https://codexdna.com/products/bioxp-system/](https://codexdna.com/products/bioxp-system/).
3. Tiskněte si 10 dávek za [hodinu](https://www.bioworld.com/articles/497271-codex-dna-takes-vaccine-printing-from-concept-to-reality).
4. Pro lepší aplikovatelnost přidejte další látky podle receptu - [https://cs.wikipedia.org/wiki/Tozinameran](https://cs.wikipedia.org/wiki/Tozinameran)

Výhodou je, že přesně budete vědět, co v té vakcíně máte. Žádné náhražky, chemii nebo čipy.

## Odkazy

* Mýdlo - [https://cs.wikipedia.org/wiki/M%C3%BDdlo](https://cs.wikipedia.org/wiki/M%C3%BDdlo)
* Klub rváčů - [https://www.youtube.com/watch?v=zvtUrjfnSnA](https://www.youtube.com/watch?v=zvtUrjfnSnA)
* Virus - [https://cs.wikipedia.org/wiki/Virus](https://cs.wikipedia.org/wiki/Virus)
* Transkripce - přepis z DNA do RNA - [https://cs.wikipedia.org/wiki/Transkripce\_\(DNA\)](https://cs.wikipedia.org/wiki/Transkripce_%28DNA%29)
* Translace - výroba součástky z RNA - [https://cs.wikipedia.org/wiki/Translace\_\(biologie\)](https://cs.wikipedia.org/wiki/Translace_%28biologie%29)
* Protilátka - [https://cs.wikipedia.org/wiki/Protil%C3%A1tka](https://cs.wikipedia.org/wiki/Protil%C3%A1tka)
* Antigen - [https://cs.wikipedia.org/wiki/Antigen](https://cs.wikipedia.org/wiki/Antigen)
* Virové onemocnění - [https://cs.wikipedia.org/wiki/Virov%C3%A9\_onemocn%C4%9Bn%C3%AD](https://cs.wikipedia.org/wiki/Virov%C3%A9_onemocn%C4%9Bn%C3%AD)
* Imunitní reakce - [https://cs.wikipedia.org/wiki/Imunitn%C3%AD\_reakce](https://cs.wikipedia.org/wiki/Imunitn%C3%AD_reakce)
* Byl jednou jeden život - Tělesná stráž - [https://www.youtube.com/watch?v=x3QivMNbcrM&list=PL\_c00IPCdRoGD0k6aG7725OaqHQQffcVf&index=2](https://www.youtube.com/watch?v=x3QivMNbcrM&list=PL_c00IPCdRoGD0k6aG7725OaqHQQffcVf&index=2)
* Pravé neštovice - [https://cs.wikipedia.org/wiki/Prav%C3%A9\_ne%C5%A1tovice](https://cs.wikipedia.org/wiki/Prav%C3%A9_ne%C5%A1tovice)
* Panenská populace - [https://cs.wikipedia.org/wiki/Panensk%C3%A1\_populace](https://cs.wikipedia.org/wiki/Panensk%C3%A1_populace)
* RNA Vakcína - [https://cs.wikipedia.org/wiki/RNA\_vakc%C3%ADna](https://cs.wikipedia.org/wiki/RNA_vakc%C3%ADna)
* Informace o vakcínách - [https://www.mc-praha.cz/mcp/prehled-vakcin-proti-covid-19-mechanismy-ucinku-vyhody-a-nevyhody/](https://www.mc-praha.cz/mcp/prehled-vakcin-proti-covid-19-mechanismy-ucinku-vyhody-a-nevyhody/)
* Očkovací látky - [https://www.vakciny.net/principy\_ockovani/pr\_02.html](https://www.vakciny.net/principy_ockovani/pr_02.html)
* [https://learnaboutcovid19.org/questions/why-was-pfizers-vaccine-developed-so-quickly-and-why-should-this-speed-not-worry-the-public/](https://learnaboutcovid19.org/questions/why-was-pfizers-vaccine-developed-so-quickly-and-why-should-this-speed-not-worry-the-public/)
* Reverse Engineering zdrojového kódu vakcíny proti SARS-CoV-2 od BioNTech/Pfizer - [https://benedikz.space/articles/reverse-engineering-zdrojoveho-kodu-vakciny-biontech-pfizer.html](https://benedikz.space/articles/reverse-engineering-zdrojoveho-kodu-vakciny-biontech-pfizer.html)

